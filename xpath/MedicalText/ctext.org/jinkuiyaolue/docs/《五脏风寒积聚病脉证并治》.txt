论二首、脉证十七条、方二首。
,肺中风者，口燥而喘，身运而重，冒而肿胀。肺中寒，吐浊涕。肺死脏，浮之虚，按之弱如葱叶，下无根者死。
,肝中风者，头目瞤，两胁痛，行常伛，令人嗜甘。肝中寒者，两臂不举，舌本燥，喜太息，胸中痛，不得转侧，食则吐而汗出也。肝死脏，浮之弱，按之如索不来，或曲如蛇行者死。肝著，其人当欲蹈其胸上，先未苦时，但欲饮热，旋复花汤主之。
,心中风者，翕翕发热，不能起，心中饥，食即呕吐。心中寒者，其人苦病心如啖蒜状，剧者心痛彻背，背痛彻心，譬如蛊注。其脉浮者，自吐乃愈。心伤者，其人劳倦，即头面赤而下重，心中痛而自烦，发热，当脐跳，其脉弦，此为心脏伤所致也。心死脏，浮之实如麻豆，按之益躁疾者死。
,邪哭使魂魄不安者，血气少也；血气少者属于心，心气虚者，其人则畏，合目欲眠，梦远行而精神离散，魂魄妄行。阴气衰者为癫，阳气衰者为狂。
,脾中风者，翕翕发热，形如醉人，腹中烦重，皮目瞤瞤而短气。脾死脏，浮之大坚，按之如覆杯洁洁，状如摇者死。
,趺阳脉浮而涩，浮则胸气强，涩则小便数，浮涩相搏，大便则坚，其脾为约，麻子仁丸主之。
,麻子仁丸方：
,麻子仁二升，芍药半斤，枳实一斤，大黄一斤，厚朴一尺，杏仁一升。
,右六味，末之，炼蜜和丸梧子大，饮服十丸，日三，以知为度。
,肾著之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣里冷湿，久久得之，腰以下冷痛，腹重如带五千钱，乾姜苓术汤主之。
,甘草乾姜茯苓白术汤方：
,甘草、白术各二两，乾姜、茯苓各四两。
,右四味，以水五升，煮取三升，分温三服，腰中即温。
,肾死脏，浮之坚，按之乱如转丸，益下入尺中者死。
,问曰：三噍竭部，上噍竭善噫，何谓也？师曰：上焦受中焦气未和，不能消谷，故能噫耳。下焦竭，即遗溺失便，其气不和，不能自禁制，不须治，久则愈。
,师曰：热在上焦者，因咳为肺痿；热在中焦者，则为坚；热在下焦者，则尿血，亦令淋秘不通。大肠有寒者，多鹜溏；有热者，便肠垢。小肠有寒者，其人下重便血，有热者，必痔。
,问曰：病者积、有聚、有䅽气，何谓也？师曰：积者藏病也，终不移；聚者府病也，发作有时，展转痛移，为可治；䅽气者，胁下痛，按之则愈，复发为䅽气。诸积大法，脉来细而附骨者，乃积也。寸口积在胸中；微出寸口，积在喉中；关上积在脐傍；上关上，积在心下；微下关，积在少腹。尺中，积在气冲。脉出左，积在左；脉出右，积在右；脉两出，积在中央，各以其部处之。
