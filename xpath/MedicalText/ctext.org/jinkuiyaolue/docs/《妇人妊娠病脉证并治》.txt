脉证三条、方八首。
,师曰：妇人得平脉，阴脉小弱，其人渴，不能食，无寒热，名妊娠，桂枝汤主之。于法六十日当有此证，设有医治逆者，却一月，加吐下者，则绝之。
,妇人宿有症病，经断未及三月，而得漏下不止。胎动在脐上者，为症痼害。妊娠六月动者，前三月经水利时胎。下血者，后断三月衃也。所以血不止者，其症不去故也，当下其症，桂枝茯苓丸主之。
,桂枝茯苓丸方：
,桂枝；茯苓；牡丹去心；桃仁去皮、尖，熬；芍药各等分。
,右五味，末之，炼蜜和丸如兔屎大，每日食前服一丸，不知，加至三丸。
,妇人怀娠六七月，脉弦发热，其胎愈胀，腹痛恶寒者，少腹如扇，所以然者，子藏开故也，当以附子汤温其藏。
,师曰：妇人有漏下者，有半产后因续下血都不绝者，有妊娠下血者。假令妊娠腹中痛，为胞阻，胶艾汤主之。
,芎归胶艾汤方：
,芎穷、阿胶、甘草各二两，艾叶、当归各三两，芍药四两，乾地黄。
,右七味，以水五升，清酒五升，合煮取三升，去滓，内胶令消尽，温服一升，日三服，不差更作。
,妇人怀娠，腹中㽲痛，当归芍药散主之。
,当归芍药散方：
,当归三两，芍药一斤，茯苓四两，白术四两，泽泻半斤，芎藭半斤。
,右六味，杵为散，取方寸匕，酒和，日三服。
,妊娠呕吐不止，乾姜人参半夏丸主之。
,乾姜人参半夏丸方：
,乾姜、人参各一两，半夏二两。
,右三味，末之，以生姜汁糊为丸如梧子大，饮服十丸，日三服。
,妊娠小便难，饮食如故，归母苦参丸主之。
,当归贝母苦参丸方：
,当归、贝母、苦参各四两。
,右三味，末之，炼蜜丸如小豆大，饮服三丸，加至十丸。
,妊娠有水气，身重，小便不利，洒淅恶寒，起即头眩，葵子茯苓散主之。
,葵子茯苓散方：
,葵子，茯苓三两。
,右二味，杵为散，饮服方寸匕，日三服，小便利则愈。
,妇人妊娠，宜常服当归散主之。
,当归散方：
,当归、黄芩、芍药、芎藭各一两，白术半斤。
,右五味，杵为散，酒饮服方寸匕，日再服。妊娠常服即易产，胎无苦疾，产后百病悉主之。
,妊娠养胎，白术散主之。
,白术散方：
,白术；芎穷；蜀椒三分，汁；牡蛎。
,右四味，杵为散，酒服一钱匕，日三服，夜一服。但苦痛，加芍药；心下毒痛，倍加芎藭；心烦吐痛，不能食饮，加细辛一两、半夏大者二十枚，服之后，更以醋浆水服之；若呕，以醋浆水服之，后不解者，小麦汁服之；已后渴者，大麦粥服之。病虽愈，服之勿置。
,妇人伤胎，怀身腹满，不得小便，从腰以下重，如有水气状，怀身七月，太阴当养不养，以心气实，当刺泻劳宫及关元。小便微利则愈。
