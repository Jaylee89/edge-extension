脉证十二条、方五首。
,寸口脉动而弱，动即为惊，弱则为悸。
,师曰：夫脉浮，目睛晕黄，衄未止；晕黄去，目睛急了，知衄今止。又曰：从春至夏衄者，太阳；从秋至冬衄者，阳明。衄家不可汗，汗出必额上陷，脉紧急，直视不能眴，不得眠。病人面无色，无寒热。脉沉弦者衄；浮弱，手按之绝者，下血；烦咳者，必吐血。夫吐血，咳逆上气，其脉数而有热，不得卧者死。夫酒客咳者，必致吐血，此因极饮过度所致也。
,寸口脉弦而大，弦则为减，大则为芤，减则为寒，芤则为虚，寒虚相击，此名曰革，妇人则半产漏下，男子则亡血。亡血不可发其表，汗出则寒栗而振。
,病人胸满，唇痿舌青，口燥，但欲嗽水，不欲咽，无寒热，脉微大来迟，腹不满，其人言我满，为有瘀血。
,病者如热状，烦满，口乾燥而渴，其脉反无热，此为阴状，是瘀血也，当下之。
,火邪者，桂枝去芍药加蜀漆牡蛎龙骨救逆汤主之。
,桂枝救逆汤方：
,桂枝二两，去皮；甘草三两，炙；生姜六两；牡蛎五两，熬；龙骨四两；大枣十二枚；蜀漆三两，洗去腥。
,右为末，以水一斗二升，先煮蜀漆，减二升，内诸药，后取三升，去滓，温服一升。
,心下悸者，半夏麻黄丸主之。
,半夏麻黄丸方：
,半夏、麻黄等分。
,右二味，末之，炼蜜和丸小豆大，饮服三丸，日三。
,吐血不止者，后汤主之。
,柏叶汤：
,柏叶、乾姜各三两，艾三把。
,右三味，以水五升，取马通汁一升，合煮，取一升，分温再服。
,下血，先便后血，此远血也，黄土汤主之。
,黄土汤方：
,甘草；乾地黄；白术；附子，炮；阿胶、黄芩各三两；竈中黄土半斤。
,右七味，以水八升，煮取三升，分温二服。
,下血，先血后便，此近血也，赤小豆当归散主之。
,心气不足，吐血、衄血，用后方。
,泻心汤：
,大黄二两，黄连、黄芩各一两。
,右三味，以水三升，煮取一升，顿服之。
