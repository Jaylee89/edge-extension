论一首、脉证二十七条、方二十三首。
,夫呕家有痈脓，不可治呕，脓尽自愈。先呕却渴者，此为欲解；先渴却呕者，为水停心下，此属饮家。呕家本渴，今反不渴者，以心下有支饮故也，此属支饮。
,问曰：病人脉数，数为热，当消数引食，而反吐者何也？师曰：以发其汗，令阳微，膈气虚，脉乃数。数为客热，不能消谷，胃中虚冷故也。脉弦者虚也，胃气无馀，朝食暮吐，变为胃反。寒在于上，医反下之，令脉反弦，故名曰虚。
,寸口脉微而数，微则无气，无气则荣虚，荣虚则血不足，血不足则胸中冷。趺阳脉浮而涩，浮则为虚，虚则伤脾，脾伤则不磨，朝食暮吐，暮食朝吐，宿谷不化，名曰胃反。脉紧而涩，其病难治。
,病人欲吐者，不可下之。
,哕而腹满，视其前后，知何部不利，利之即愈。
,呕而胸满者，用后方。
,茱萸汤：
,吴茱萸一升，人参三两，生姜六两，大枣十二枚。
,右四味，以水五升，煮取三升，温服七合，日三服。
,乾呕吐涎沫，头痛者，茱萸汤主之。
,呕而肠鸣，心下痞者，用后方。
,半夏泻心汤：
,半夏半升，洗；黄芩、乾姜、人参各三两；黄连一两；大枣十二枚；甘草三两，炙。
,右七味，以水一斗，煮取六升，去滓，再煮取三升，温服一升，日三。
,乾呕而利者，用后方。
,黄芩加半夏生姜汤方：
,黄芩三两；甘草二两，炙；芍药三两；半夏半斤；生姜四两；大枣二十枚。
,右六味，以水一斗，煮取三升，去滓，温服一升，日再夜一服。
,诸呕吐，谷不得下者，小半夏汤主之。
,呕吐而病在膈上，后思水者解，急与之。思水者，用后方。
,猪苓散：
,猪苓、茯苓、白术各等分。
,右三味，杵为散，饮服方寸匕，日三。
,呕而脉弱，小便复利，身有微热，见厥者难治，用后方。
,四逆汤：
,附子七个，生用；乾姜一两半；甘草二两，炙。
,右三味，以水三升，煮取一升二合，去滓，分温再服。强人可大附子一枚、乾姜三两。
,呕而发热者，用后方。
,小柴胡汤方：
,柴胡半斤，黄芩三两，人参三两，甘草二两，半夏半斤，生姜三两，大枣十二枚。
,右七味，以水一斗二升，煮取六升，去滓，再煎取三升，温服一升，日三。
,胃反呕吐者，大半夏汤主之。
,大半夏汤方：
,半夏二升，洗完用；人参三两；白蜜一升。
,右三味，以水一斗二升，和蜜扬之二百四十遍，煮取二升半，温服一升，馀分再服。
,食已即吐者，用后方。
,大黄甘草汤方：
,大黄四两，甘草一两。
,右二味，以水三升，煮取一升，分温再服。
,胃反，吐而渴，欲饮水者，用后方。
,茯苓泽泻汤：
,茯苓半斤，泽泻四两，甘草二两，桂枝二两，白术三两，生姜四两。
,右六味，以水一斗，煮取三升，内泽泻，再煮取二升半，温服八合，日三。
,吐后渴饮得水而贪饮者，文蛤汤主之；兼主微风脉者头痛。
,文蛤汤：
,文蛤五两，麻黄、甘草、生姜各三两，石膏五两，杏仁五十个，大枣十二枚。
,右七味，以水六升，煮取二升，温服一升，汗出即愈。
,乾呕吐逆，吐涎沫，用后方。
,半夏乾姜散：
,半夏、乾姜等分。
,右二味，杵为散，取方寸匕，浆水一升半，煎取七合，顿服之。
,病人胸中似喘不喘，似呕不呕，似哕不哕，彻心中愤愤然无奈，用后方。
,生姜半夏汤：
,半夏半斤，生姜汁一升。
,右二味，以水三升，煮半夏取二升，内生姜汁，煮取一升半，小冷，分四服，日三夜一服。止，停后服。
,乾呕哕，若手足厥者，橘皮汤主之。
,橘皮汤：
,橘皮四两，生姜半斤。
,右二味，以水七升，煮取三升，温服一升，下咽即愈。
,哕逆者，橘皮竹茹汤主之。
,橘皮竹茹汤：
,橘皮二升，竹茹二升，大枣三十枚，生姜半斤，甘草五两，人参一两。
,右六味，以水一斗，煮取三升，温服一升，日三服。
,夫六府气绝于外者，手足寒，上气脚缩；五脏气绝于内者，利不禁，下甚者，手足不仁。下利脉沉弦者，下重；脉大者，为未止；脉微弱数者，为欲自止，虽发热不死。
,下利，手足厥冷，无脉者，灸之不湿。若脉不还，反微喘者死。少阴负趺阳者，为顺也。
,下利，有微热而渴，脉弱者，今自愈。下利脉数，有微热汗出，今自愈，设脉紧为未解。下利，脉数而渴者，今自愈，设不差，必清脓血，以有热故也。下利，脉反弦，发热身汗者，自愈。下利气者，当利其小便。下利，寸脉反浮数，尺中自涩者，必清脓血。下利清谷，不可攻其表，汗出必胀满。下利，脉沉而迟，其人面少赤，身有微热，下利清谷者，必郁胃，汗出而解，病人必微热。所以然者，其面戴阳，下虚故也。下利后脉绝，手足厥冷，晬时脉还，手足温者生，脉不还者死。下利，腹胀满，身体疼痛者，先温其里，乃攻其表。温里宜四逆汤，攻表宜桂枝汤。
,四逆汤。
,桂枝汤：
,桂枝三两，去皮；芍药三两；甘草三两，炙；生姜三两；大枣十二枚。
,右五味，㕮咀，以水七升，微火煮取三升，去滓，适寒温，服一升。服已，须臾，啜稀粥一升，已助药力，温覆令一时许，遍身热热微似有汗者益佳，不可令如水淋漓。若一服汗出病差，停后服。
,下利三部脉皆平，按之心下坚者，急下之，宜大承汤。下利脉迟而滑者，实也。利未欲止，急下之，宜大承气汤。下利脉反滑者，当有所去，下乃愈，宜大承气汤。下利已差，至其年月日时复发者，以病不尽故也，当下之，宜大承气汤。
,大承气汤。
,下利谵语者，有燥屎也，小承气汤主之。
,小承气汤：
,大黄四两；厚朴二两，炙；枳实大者三枚，炙。
,右三味，以水四升，煮取一升二合，去滓，分温二服，得利则止。
,下利便脓血者，桃花汤主之。
,桃花汤：
,赤石脂一升，一半锉，一半筛末；乾姜一两；粳米一升。
,右三味，以水七升，煮米令熟，去滓，温七合，内赤石脂末方寸匕，日三服。若一服愈，馀勿服。
,热利重下者，白头翁汤主之。
,白头翁汤：
,白头翁二两，黄连、黄柏、秦皮各三两。
,右四味，以水七升，煮取二升，去滓，温服一升，不愈更服。
,下利后更烦，桉之心下濡者，为虚烦也，栀子豉汤主之。
,栀子豉汤：
,栀子十四枚；香豉四合。
,右二味，以水四升，先煮栀子，得二升半，内豉，煮取一升半，去滓，分二服，温进一服，得吐则止。
,下利清谷，里寒外热，汗出而厥者，通脉四逆汤主之。
,通脉四逆汤方：
,附子大者一枚，生用；乾姜三两，强者四两；甘草二两，炙。
,右三味，以水三升，煮取一升一合，去滓，分温再服。
,下利肺痛，紫参汤主之。
,紫参汤方：
,紫参半斤，甘草三两。
,右二味，以水五升，先煮紫参，取二升，内甘草，煮取一升半，分温三服。
,气利，诃梨勒散主之。
,诃梨勒散方：
,诃梨勒十枚。
,右一味，为散，粥饮和，顿服。
,附方：
,《千金翼》小承气汤：治大便不通，哕，数谵语。
,《外台》黄芩汤：治乾呕下利。
,黄芩、人参、乾姜各三两，桂枝一两，大枣十二枚，半夏半升。
,右六味，以水七升，煮取三升，温分三服。
