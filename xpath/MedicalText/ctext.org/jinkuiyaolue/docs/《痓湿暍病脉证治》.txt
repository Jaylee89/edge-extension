论一首、脉证十二条、方十一首。
,太阳病，发热无汗，反恶寒者，名曰刚痓。太阳病，发热汗出，而不恶寒，名曰柔痓。太阳病，发热，脉沉而细者，名曰痓，为难治。太阳病，发汗太多，因致痓。夫风病下之则痓，复发汗，必拘急。疮家虽身疼痛，不可发汗，汗出则痓。
,病者身热足寒，颈项强急，恶寒，时头热，面赤目赤，独头动摇，卒口噤，背反张者，痓病也。若发其汗者，寒湿相得，其表益虚，即恶寒甚；发其汗已，其脉如蛇。暴腹胀大者，为欲解，脉如故，反伏弦者痓。夫痓脉，按之紧如弦，直上下行。痓病有灸疮，难治。
,《脉经》云：痓家其脉伏坚，直上下。
,太阳病，其证备，身体强，几几然，脉反沉迟，此为痓。括楼桂枝汤主之。
,括蒌桂枝汤方：
,括蒌根二两，桂枝三两，芍药三两，甘草二两，生姜三两，大枣十二枚。
,右六味，以水九升，煮取三升，分温三服，取微汗。汗不出，食顷啜热粥发之。
,太阳病，无汗而小便反少，气上冲胸，口噤不得语，欲作刚痓，葛根汤主之。
,葛根汤方：
,葛根四两；麻黄三两，去节；桂二两，去皮；芍药二两；甘草二两，炙；生姜三两；大枣十二枚。
,右七味，㕮咀，以水一升，先煮麻黄、葛根，减二升，去沫，内诸药，煮取三升，去滓，温服乙升，覆取微似汗，不须啜粥。馀如桂枝汤法将息及禁忌。
,痓为病，胸满口噤，卧不著席，脚挛急，必齘齿，可与大承气汤。
,大承气汤方：
,大黄四两，酒洗；厚朴半斤，炙，去皮；枳实五枚，炙；芒硝三合。
,右四味，以水一斗，先煮二物，取五升；去滓，内大黄，煮取二升；去滓，内芒硝，更上火微一二弗，分温再服，得下止服。
,太阳病，关节疼痛而烦，脉沉而细者，此名湿痹。湿痹之候，小便不利，大便反快，但当利其小便。湿家之为病，一身尽疼，发热，身色如熏黄也。
,湿家，其人但头汗出，背强，欲得被覆向火。若下之早则哕，或胸满，小便不利，舌上如胎者，以丹曰有热，胸上有寒，渴欲得饮而不能饮，则口燥烦也。湿家，下之，额上汗出，微喘，小便利者死；若下利不止者亦死。风湿相搏，一身尽疼痛，法当汗出而解，值天阴雨不止，医云：此可发汗。汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲出汗者，风湿俱去也。湿家病，身疼发热，面黄而喘，头痛，鼻塞而烦，其脉大，自能饮食，腹中和无病，病在头中寒湿，故鼻寒，内药鼻中则愈。湿家，身烦疼，可与麻黄加术汤发其汗为宜，慎不可以火攻之。
,麻黄加术汤方：
,麻黄三两，去节；桂枝二两，去皮；甘草二两，炙；杏仁七十个，去皮、尖；白术四两。
,右五味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗。
,病者一身尽疼，发热，日晡所剧者，名风湿。此病伤于汗出当风，或久伤取冷所致也。可与麻黄杏仁薏苡甘草汤。
,麻黄杏仁薏苡甘草汤方：
,麻黄，去节，半两，汤泡；甘草一两，炙；薏苡仁半两；杏仁十个，去皮、火，炒。
,右锉麻豆大，每服四钱匕，水盏半，煮八分，去滓温服。有微汗，避风。
,风湿，脉浮身重，汗出恶风者，防己黄耆汤主之。
,防己黄耆汤方：
,防己一两；甘草半两，炒；白术七钱半；黄耆一两一分，去芦。
,右锉麻豆大，每抄五钱七，生姜四片，大枣一枚，水盏半，煎八分，去滓温服，良久再服。喘者加麻黄半两，胃中不和者加芍药三分，气上冲者加桂枝三分，下有陈寒者加细辛三分。服后当如虫行皮中，从腰下如冰，后坐被上，久以一被绕腰以下，温令微汗，差。
,伤寒八九日，风湿相搏，身体疼痛，不能自转侧，不呕不渴，脉浮虚而涩者，桂枝附子汤主之。若大便坚，小便自利者，去桂加白术汤主之。
,桂枝附子汤方：
,桂枝四两，去皮；生姜三两，切；附子三枚，炮，去皮，破八片；甘草二两，炙；大枣十二枚，擘。
,右五味，以水六升，煮取二升，去滓，分温三服。
,白术附子汤方：
,白术二两；附子一枚半，炮，去皮；甘草一两，炙；生姜一两半，切；大枣六枚。
,右五味，以水三升，煮取一升，去滓，分温三服。一服觉身痹，半日许再服，三服都尽，其人如冒状，勿怪，即是术附竝走皮中，逐水气未得除故耳。
,风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
,甘草附子汤方：
,甘草二两，炙；附子二枚，炮，去皮；白术二两；桂枝四两，去皮。
,右四味，以水六升，煮取三升，去滓，温服一升，日三服，初服得微汗则解。能食汗出复烦者，服五合。恐一升多者，服六七合为妙。
,太阳中暍，发热恶寒，身重而疼痛，其脉弦细芤迟，小便已，洒洒然毛耸，手足逆冷；小有劳，身即热，口前开板齿燥，若发其汗，则其恶寒甚；加温针则发热甚；数下之则淋甚。
,太阳中热者，暍是也，汗出恶寒，身热而渴，白虎加人参汤主之。
,白虎人参汤方：
,知母六两；石膏一斤，碎；甘草二两；粳米六合；人参三两。
,右五味，以水一斗，煮米热汤成，去滓，温服一升，日三服。
,太阳中暍，身热疼重而脉微弱，此以夏月伤冷水，水行皮中所致也，一物苽蒂汤主之。
,一物苽蒂汤方：
,苽蒂二七个。
,右锉，以水一升，煮取五合，去滓顿服。
