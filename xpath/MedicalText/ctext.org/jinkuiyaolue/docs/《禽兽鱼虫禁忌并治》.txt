论辩二首、合九十法、方二十一首。
,凡饮食滋味，以养于生，食之有妨，反能为害。自非服药炼液，焉能不饮食乎？切见时人，不闲调摄，疾疢竞起，若不因食而生，苟全其生，须知切忌者矣。所食之味，有与病相宜，有与身为害，若得宜则益体，害则成疾，以此致危，例皆难疗。凡煮药饮汁，以解毒者，虽云救急，不可热，更甚，宜冷饮之。
,肝病禁辛，心病禁咸，脾病禁酸，肺病禁苦，肾病禁甘。春不食肝，夏不食心，秋不食肺，冬不食肾，四季不食脾。辩曰：春不食肝者，为肝气王，脾气败，若食肝，则又补肝，脾气反尤甚，不可救。又肝王之时，不可以死气入肝，恐伤魂也。若非王时即虚，以肝补之佳，余藏准此。
,凡肝藏自不可轻啖，自死者弥甚。凡心皆为神识所舍，切食之，使人来生复其报对矣。凡肉及肝，落地不著尘土者，不可食之。猪肉落水浮者，不可食。诸肉及鱼，若狗不食，鸟不啄者，不可食。诸肉不乾，火炙不动，见水自动者，不可食之。肉中有如朱点者，不可食之。六畜肉热血不断者，不可食之。父母及身本命肉，食之令人神魂不安。食肥肉及热羹，不得饮冷水。诸五藏及鱼，投地尘上不污者，不可食之。秽饭、馁肉、臭鱼，食之皆伤人。自死肉，口闭者，不可食之。六畜自死，皆疫死，则有毒，不可食之。兽自死，北首及伏地者，食之杀人。食生肉，饱饮乳，变成白虫。疫死牛肉，食之令病洞下，亦致坚积，宜利药下之。脯脏米瓮中，有毒，及经夏食之，发肾病。
,治自死六畜肉中毒方：
,黄蘖屑，捣服方寸匕。
,治食郁肉漏脯中毒方：
,烧犬屎，酒服方寸匕，每服人乳汁亦良。饮生韭汁三升，亦得。
,治黍米中藏乾脯食之中毒方：
,大豆浓煮汁，饮数升即解。亦治狸肉漏脯等毒。
,治食生肉中毒方：
,掘地深三尺，取其下土三升，以水五升煮数沸，澄清汁，饮一升，即愈。
,治六畜鸟兽肝中毒方：
,水浸豆豉，绞取汁，服数升愈。
,马脚无夜眼者，不可食之。食酸马肉，不饮酒，则杀人。马肉不可热食，伤人心。马鞍下肉，食之杀人。白马黑头者，不可食之。白马青蹄者，不可食之。马肉、㹠肉共食，饱醉卧，大忌。驴马肉合猪肉食之，成霍乱。马肝及尾，不可妄食，中毒害人。
,治马肝毒中人未死方：
,雄鼠屎二七粒，求之，水和服，日再服。
,又方：
,人垢，取方寸匕，服之佳。
,治食马肉中毒欲死方：
,香豉二两，杏仁三两。
,右二味，蒸一食顷，熟，杵之服，日再服。
,又方：
,煮芦根汁，饮之良。
,疫死牛，或目赤，或黄，食之大忌。牛肉共猪肉食之，必作寸白虫。青牛肠，不可合犬肉食之。牛肺从三月至五月，其中有虫如马尾，割去勿食，食则损人。牛、羊、猪肉皆不得以楮木、桑木蒸炙，食之令人腹内生虫。啖蛇牛肉杀人。何以知之？啖蛇者，毛发向后顺者是也。
,治啖蛇牛肉食之欲死方：
,饮人乳汁一升，立愈。
,又方：
,以泔洗头，饮一升愈。
,牛肚细切，以水一斗，煮取一升，暖饮之，大汗出者愈。
,治食牛肉中毒方：
,甘草煮汁饮之，即解。
,羊肉其有宿热者，不可食之。羊肉不可共生鱼、酪食之，害人。羊蹄甲中有珠子白者，名羊悬筋，食之令人癫。白羊黑头，食其脑，作肠痈。羊肝共生椒食之，破人五藏。猪肉共羊肝和食之，令人心闷。猪肉以胡荽同食，烂人脐。猪脂不可合梅子食之。猪肉和葵食之，少气。鹿人不可和蒲白作羹，食之发恶疮。麋脂及梅李子，若妊妇食之，令子青盲，男子伤精。麞肉不可合煆及生菜、梅、李果食之，皆病人。痼疾人不可食熊肉，令终身不愈。白犬自死，不出舌者，食之害人。食狗鼠馀，令人发瘻疮。
,治食犬肉不消，心下坚或腹胀，口乾大渴，心急发热，妄语如狂，或洞下方：
,杏仁一升，合皮熟，研用。
,右以沸汤三升和，取汁分三服，利下肉片，大验。
,妇人妊娠，不可食兔肉、山羊肉及鳖、鸡、鸭，令子无声音。兔肉不可合白鸡肉食之，令人面发黄。兔肉著乾姜食之，成霍乱。凡鸟自死，口不闭，翅不合者，不可食之。诸禽肉，肝青者，食之杀人。鸡有六翮四距者，不可食之。乌鸡白首者，不可食之。鸡不可共葫蒜食之，滞气。山鸡不可合鸟兽肉食之。雉肉久食之，令人瘦。鸭卵不可合鳖肉食之。妇人妊娠食雀肉，令子淫乱无耻。雀肉不可合李子食之。燕肉勿食，入水为蛟龙所啖。
,鸟兽有中毒箭死者，其肉有毒，解之方：
,大豆煮汁及𥂁汁，服之解。
,鱼头正白如连珠至脊上，食之杀人。鱼头中无腮者，不可食，食之杀人。鱼无肠胆者，不可食，食之三年阴不起，女子绝生。鱼头似有角者，不可食之。鱼目合者，不可食之。六甲日，勿食鳞甲之物。鱼不可合鸡肉食之。鱼不得合鸬鹚肉食之。鲤鱼鮓不可合小豆藿食之，其子不可合猪肝食之，害人。鲤鱼不可合犬肉食之。鲫鱼不可合猴雉肉食之。一云：不可合猪肝食。鯷鱼合鹿肉生食，令人筋甲缩。青鱼鮓不可合生葫荽及生葵，并麦中食之。鰌、鳝不可合白犬血食之。龟肉不可合酒、果子食之。鳖目四陷者及厌下有王字形者，不可食之。其肉不得合鸡鸭子食之。龟、鳖肉不可合苋菜食之。鰕无须及腹下通黑，煮之反白者，不可食之。食脍，饮乳酪，令人腹中生虫，为瘕。
,脍食之，在心胸间不化，吐复不出，速下除之，久成症病，治之方：
,橘皮一两，大黄二两，朴消二两。
,右三味，以水一大升，煮至小升，顿服即消。
,食脍多不消，结为症病。治之方：
,马鞭草。
,右一味，捣汁饮之。或以姜叶汁饮之一升，亦消。又可服吐药吐之。
,食鱼后食毒，两种烦乱，治之方：
,橘皮。
,右浓煎汁，服之即解。
,食鯸鮧鱼中毒方：
,芦根。
,右煮汁，服之即解。
,蟹目相向，足班目赤者，不可食之。
,食蟹中毒，治之方：
,紫苏。
,右煮汁，饮之三升。紫苏子捣汁饮之，亦良。
,又方：
,冬瓜汁饮二升，食冬瓜亦可。
,凡蟹未遇霜，多毒。其熟者乃可食之。蜘蛛落食中，有毒，勿食之。凡蜂、蝇、虫蚁等，多集食上，食之致瘻。
