论一首、脉证九条、方九首。
,问曰：血痹病从何得之？师曰：夫尊荣人骨弱肌肤盛，重困疲劳汗出，卧不时动摇，加被微风，遂得之。但以脉自微涩在寸口，关上小紧，宜针引阳气，令脉和，紧去则愈。
,血痹阴阳俱微，寸口关上微，尺中小紧，外证身体不仁，如风痹状，黄耆桂枝五物汤主之。
,黄耆桂枝五物汤方：
,黄耆三两，芍药三两，桂枝三两，生姜六两，大枣十二枚。
,右五味，以水六升，煮取二升，温服七合，日三服。
,夫男子平人，脉大为劳，极虚亦为劳。
,男子面色薄者，主渴及亡血，卒喘悸，脉浮者里虚也。男子脉虚沉弦，无寒热，短气里急，小便不利，面色白，时目瞑兼衄，小腹满，此为劳使之然。劳之为病，其脉浮大，手足烦，春夏剧，秋冬瘥，阴寒精自出，酸削不能行。
,男子脉浮弱而涩，为无子，精气清冷。夫失精家，小腹弦急，阴头寒，目眩发落，脉极虚芤迟，为清谷，亡血，失精。脉得诸芤动微紧，男子失精，女子梦交，桂枝龙骨牡蛎汤主之。
,桂枝加龙骨牡蛎汤方：
,桂枝、芍乐、生姜各三两，甘草二两，大枣十二枚，龙骨、牡蛎。
,右七味，以水七升，煮取三升，分温三服。
,天雄散方：
,天雄三两，炮；白术八两；桂枝六两；龙骨三两。
,右四味，杵为散，酒服半钱匕，日三服，不知，稍增之。
,男子平人，脉虚弱经微者，善盗汗也。
,人年五六十，其病脉大者，痹侠背行，若肠鸣，马刀侠瘿者，皆为劳得之。脉沉小迟，名脱气，其人疾行则喘喝，手足逆寒，腹满，甚则溏泄，食不消化也。脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男子则亡血失精。
,虚劳里急，悸，衄，腹中痛，梦失精，四肢酸痛，手足烦热，咽乾口燥，小建中汤主之。
,小建中汤方：
,桂枝三两，去皮；甘草三两，炙；大枣十二枚；芍药八两；生姜二两；胶饴一升。
,右六味，以水七升，煮取三升，去滓，内胶饴，更上微火消解，温服一升，日三服。
,虚劳里急，诸不足，黄耆建中汤主之。
,虚劳腰痛，少腹拘急，小便不利者，八味肾气丸主之。
,虚劳诸不足，风气百疾，薯蓣丸主之。
,薯蓣丸方：
,薯蓣三十分；当归、桂枝、麯、乾地黄、豆黄卷各十分；甘草二十八分；人参七分；芎藭、芍药、白术、麦门冬、杏仁各六分；柴胡、桔梗、茯苓各五分；阿胶七分；乾姜三分；白敛二分；防风六分；大枣百枚，为膏。
,右二十一味，末之，炼蜜和丸如弹子大，空腹酒服一丸，一百丸为剂。
,虚劳虚烦不得眠，酸枣汤主之。
,酸枣汤方：
,酸枣仁一升，甘草一两，知母二两，茯苓二两，芎藭二两。
,右五味，以水八升，煮酸枣仁得六升，内诸药，煮取三升，分温三服。
,五劳虚极，羸瘦腹满，不能饮食，食伤，忧伤，饮伤，房室伤，饥伤，劳伤，经络荣卫气伤，内有乾血，肌肤甲错，两目黯黑。缓中补虚，大黄䗪虫丸主之。
,大黄䗪虫丸方：
,大黄十分，蒸；黄芩二两；甘草三两；桃仁一升；杏仁一升；芍药四两；乾地黄十两；乾漆一两；蝱虫一升；水蛭百枚；蛴螬一升；䗪虫半升。
,右十二味，末之，炼蜜为丸小豆大，酒饮服五丸，日三服。
,附方：
,《千金翼》炙甘草汤：治虚劳不足，汗出而闷，脉结悸，行动如常，不出百日，危急者，十一日死。
,甘草四两，炙；桂枝、生姜各三两；麦门冬半斤；麻仁半斤；人参、阿胶各二两；大枣三十枚；生地黄一斤。
,右九味，以酒七升，水八升，先煮八味，取三升，去滓，内胶消尽，温服一升，日三服。
,《肘后》獭肝散：治冷劳，又主鬼症一门相染。
,獭肝一具，炙乾末之，水服方寸匕，日三服。
